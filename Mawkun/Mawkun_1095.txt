အိန္ဒိယအစိုးရပိုင် လက်နက်ကုမ္ပဏီ Bharat Electronics Limited က မြန်မာစစ်တပ်ကို ၂၀၂၂ နိုဝင်ဘာကနေ ၂၀၂၃ ဧပြီအထိ ခြောက်လအတွင်း အမေရိကန်ဒေါ်လာငါးသန်းကျော်တန်ဖိုးရှိတဲ့ စစ်လက်နက်ပစ္စည်းတွေတင်ပို့ပြီး စစ်ကောင်စီတပ်ရဲ့ အကြမ်းဖက်စစ်ဆင်ရေးတွေကို ပံ့ပိုးကူညီခဲ့တယ်လို့ လူ့အခွင့်အရေးစောင့်ကြည့်လေ့လာရေးအဖွဲ့တစ်ခုဖြစ်တဲ့ Justice For Myanmar က မနေ့က ထုတ်ဖော်လိုက်ပါတယ်။
အဲဒီကုမ္ပဏီဟာ မြန်မာစစ်တပ်နဲ့စစ်တပ်ရဲ့လက်နက်ပွဲစားတွေကတစ်ဆင့် ခြောက်လအတွင်း စစ်သင်္ဘောတွေမှာအသုံးပြုမယ့် အသံလှိုင်းသတ္ထုအကာတွေ၊ ဂတ်စကတ်တွေ၊ လမ်းညွှန်ဂီယာစနစ်တွေ၊ ရေဒီယိုထုတ်လွှင့်တာနဲ့ ရေဒါတွေမှာ အသုံးပြုတဲ့ပစ္စည်းအမျိုးမျိုးနဲ့ စစ်မြေပြင်ဆက်သွယ်ရေးအတွက် ကျောပိုးရေဒီယိုတွေလည်း ပို့ဆောင်ခဲ့တယ်လို့ JFM က ဆိုပါတယ်။
JFM ရဲ့ပြောရေးဆိုခွင့်ရှိသူ မရတနာမောင်က “အိန္ဒိယအစိုးရနဲ့ အစိုးရပိုင်လက်နက်ကုမ္ပဏီတွေဟာ စစ်အုပ်စုကပြည်သူတွေအပေါ် အကြမ်းဖက်လုပ်ရပ်တွေကျူးလွန်နေတဲ့ မြန်မာနိုင်ငံမှာ ပုံမှန်အတိုင်း လုပ်ငန်းတွေဆက်လက်လုပ်ကိုင်နေကြပါတယ်။ ပစ္စည်းတွေတင်သွင်းပြီး အမြတ်ထုတ်တာတွေလည်း လုပ်နေကြပါတယ်”လို့ ဆိုပါတယ်။
BEL ဟာ စစ်လက်နက်ပစ္စည်းတွေကို ခြောက်လအတွင်း ခုနစ်ကြိမ်တင်ပို့ခဲ့ပြီး သုံးကြိမ်ကစစ်တပ်ကိုတိုက်ရိုက်ပေးပို့တာဖြစ်ပြီး နောက်သုံးကြိမ်ကို Mega Hill General Trading နဲ့ နောက်တစ်ကြိမ်ကို လေတပ်အကြီးအကဲဟောင်း ဗိုလ်ချုပ်ကြီးမောင်မောင်ကျော်ရဲ့ မိသားစုပိုင်ဆိုင်တဲ့ Alliance Engineering Services တို့ကနေ တင်သွင်းခဲ့တာလို့ JFM ကထုတ်ဖော်ထားပါတယ်။
အိန္ဒိယဟာ မြန်မာစစ်တပ်ကို အခုလိုပစ္စည်းတွေတင်ပို့တာဟာ စစ်တပ်ရဲ့ နိုင်ငံတကာရာဇဝတ်မှုတွေကို အားပေးကူညီတာဖြစ်ပြီး နိုင်ငံတကာလူ့အခွင့်အရေးနဲ့ လူသားချင်းစာနာထောက်ထားမှုဥပဒေကို လျစ်လျူရှုတာလို့ ထုတ်ပြန်ချက်မှာ ဖော်ပြပါတယ်။
JFMက အိန္ဒိယပါဝင်တဲ့ Quad အဖွဲ့ဝင်နိုင်ငံတွေဖြစ်တဲ့ အမေရိကန်၊ ဂျပန်နဲ့ ဩစတြေးလျတို့အပြင် အခြားမဟာမိတ်နိုင်ငံတွေအနေနဲ့ မြန်မာစစ်တပ်အပေါ် လက်နက်၊ စစ်ဘက်အရပ်ဘက်ပစ္စည်း‌တွေအပါအဝင် နည်းပညာတွေထောက်ပံ့နေတာကိုရပ်တန့်ဖို့ အိန္ဒိယကိုဖိအားပေးဖို့ တောင်းဆိုတယ်လို့ ထုတ်ပြန်ထားပါတယ်။
#Dailynews