ကော်သူးလေဒေသထဲမှာ နေထိုင်ကြတဲ့ ကရင်လူမျိုးထဲက လူနည်းစုတစ်စုဖြစ်တဲ့ ကရင်ဖလုံဝဲရှာ အရိယဘာသာဝင်တွေဟာ အခုဆိုရင် ဥပုသ်ဆောက်တည်တဲ့ ဝါတွင်းကာလ ပြီးဆုံးပါပြီ။
အခုမြင်တွေ့ရတာကတော့ ကေအဲန်ယူ၊ တပ်မဟာ ၆ ၊ ဒူးပလာယာခရိုင်၊ ဝင်းရေးမြို့နယ်၊ နှစ်အိမ်ကျေးရွာက ကရင်ဖလုံဝဲရှာ အရိယာဘာသာဝင်တွေ ဝါကျွတ်ပွဲကျင်းပနေကြတာဖြစ်ပါတယ်။
ဒီရွာမှာ အိမ်ခြေ ၃၀၀ ဝန်းကျင်ရှိပြီး ဗုဒ္ဓဘာသာနဲ့ ကရင်ဖလုံဝဲရှာ အရိယဘာသာကိုးကွယ်သူတွေ နေထိုင်ကြကာ အဲဒီအထဲက အိမ်ခြေ ၄၀ လောက်ကတော့ အရိယဘာသာဝင်တွေဖြစ်ပါတယ်။
ကရင်ဖလုံဝဲရှာ အရိယဘာသာမှာ အလှူအတန်းတွေကို နှစ်စဉ် သုံးလတစ်ကြိမ်ပြုလုပ်ကြပါတယ်။
နတ်တော်လမှာ နှစ်သစ်ကူးကျင်းပတာ၊ တပေါင်းလမှာ ကောက်သစ်စားပွဲကျင်းပတာ၊ နယုန်လမှာ မိုးဦးကျလယ်ထွန်မင်္ဂလာပြုလုပ်တာနဲ့ တော်သလင်းလမှာတော့ ဥပုသ်ဆောက်တည်ပြီး ဝါကျွတ်ချိန်ဖြစ်ပါတယ်။
အရိယဘာသာဝင်တွေဟာ စနေနေ့တွေမှာ သက်သတ်လွတ်စားကြပြီး ဥပုသ်ဆောက်တည်တဲ့ကာလတွေမှာတော့ နေ့စဉ် သက်သတ်လွတ်စားကြပါတယ်။