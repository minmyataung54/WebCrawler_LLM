မကွေးတိုင်း၊ ရေစကြိုမြို့နယ်၊ ရေလယ်ကျွန်းဒေသ၊ နေရင်းရွာမကို အာဏာသိမ်းစစ်တပ်က ဒီနေ့မနက် ၁၀:၀၀ ဝန်းကျင်က မီးရှို့တာကြောင့် နေအိမ် အလုံး ၃၀ ဝန်းကျင် မီးလောင်ပျက်စီးခဲ့တယ်လို့ ဒေသခံတွေဆီကသိရပါတယ်။
မင်းရွာမှာ တပ်စွဲထားတဲ့ အာဏာသိမ်းစစ်တပ်စစ်သား တွေနဲ့ပျူစောထီးတွေ ပေါက်တောရွာကို သွားပြီးအပြန်နေရင်း ရွာမကိုဝင်ရောက်မီးရှို့ခဲ့တာလို့ ဒေသခံတစ်ဦးကပြောပါတယ်။
” ပေါက်တောကနေမင်းရွာကိုသူတို့ပြန်တဲ့အချိန်ကြားက နေရင်းရွာမကို မီးရှို့သွားတာ၊ပြည်သူတွေကတော့ရှောင်နေရတာကြာပြီ၊ရွာထဲ ပြန်နေကြသူတွေကတော့ ပြန်ပြေးကြရတာပေါ့’လို့ ဒေသခံတစ်ဦးကပြောပါတယ်။
နေရင်းရွာမထဲမှာ နေအိမ် ၂၀၀ ဝန်းကျင်ရှိပြီး အာဏာသိမ်းစစ်တပ်က မီးရှို့တာကြောင့် နေရင်းရွာမအတွင်းကနေအိမ် ၃၀ ဝန်းကျင်မီးလောင်​ပျက်စီးခဲ့ရပါတယ်။
နေရင်းရွာမဒေသခံတွေဟာ၂၀၂၂ ခုနှစ် ဇူလိုင်ကတည်းက တိမ်းရှောင်နေရတာဖြစ်ပြီး ရွာထဲ ပြန်ဝင်နေထိုင်သူအနည်းငယ်သာရှိတယ်လို့ ဒေသခံကပြောပါတယ်။
အာဏာသိမ်းပြီးနောက် အာဏာသိမ်းစစ်တပ်နဲ့ လက်အောက်ခံအဖွဲ့အစည်းတွေ မီးရှို့လို့ ပြည်သူ့နေအိမ်ပေါင်း ၅,၅၀၀၀ကျော် ပျက်စီးဆုံးရှုံးခဲ့ရကာ မကွေးတိုင်းမှာ နေအိမ် ၉,၀၀၀ နီးပါး မီးလောင်ပျက်စီးခဲ့တယ်လို့ Data For Myanmar က‌ ၂၀၂၃ ဖေဖော်ဝါရီလဆန်းမှာထုတ်ပြန်ထားပါတယ်။
#Dailynews