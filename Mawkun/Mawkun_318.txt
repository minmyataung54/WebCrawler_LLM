မတ္တရာ – ၂၀၂၄ ဇူလိုင် ၁ (မော်ကွန်း)
မန္တလေးတိုင်း၊ မတ္တရာမြို့နယ်၊ အင်ကြင်းမြိုင်တပ်ကို စစ်ကူသွားမယ့်စစ်ကြောင်းကို စလေတောင်ရွာအနီး တောင်​ကြောမှာ ပြီးခဲ့တဲ့လ ၂၉ရက်က တိုက်ခိုက်ရာ တိုက်ပွဲအတွင်း ပြည်သူ့ရဲတပ်ဖွဲ့၊ လုံခြုံရေးနှင့် အကြမ်းဖက်နှိမ်နှင်းရေးတပ်ဖွဲ့ကြီး (SSTF)က ရဲအုပ်တစ်ဦး လက်နက်ကြီးကျည်ထိမှန်ကျဆုံးခဲ့တယ်လို့ SSTF တပ်ဖွဲ့ တာဝန်ရှိသူတစ်ဦးက ပြောပါတယ်။
ဆယ်တော်ကြီး၊ အင်ကြင်းမြိုင်တပ်ကို စစ်ကူသွားမယ့် တပ်မ ၁၀၁ လက်အောက်ခံ၊ခလရ ၂၅၁တပ်က အင်အား ၈၀ခန့်ပါ စစ်ကြောင်းနဲ့ တိုက်ပွဲချိန် ၁:၂၀မိနစ်ကြာဖြစ်ပွားခဲ့တယ်လို့ သူကပြောပါတယ်။
” တိုက်ပွဲဖြစ်စဉ်အတွင်း SSTF မှ ကိုယ်ပိုင်အမှတ် S-1044၊ ရဲအုပ်ဘုန်းကြီး လက်နက်ကြီးထိမှန်ကျဆုံးခဲ့ပြီး ရဲဘော်တစ်ဦးထိခိုက်(မစိုးရိမ်)ဒဏ်ရာ ရရှိခဲ့ပါတယ်”လို့ သူက​ပြောပါတယ်။
လက်နက်ကြီးထိမှန်သေဆုံးခဲ့တဲ့ ရဲဘော်က ရဲအုပ် ဘုန်းကြီး(ခ)နောင်နောင်ထက်ဖြစ်ပြီး ၂၀၂၁ ခုနှစ် မတ်လ ၈ရက်နေ့ကတည်းက ရဲတပ်ဖွဲ့ကနေ CDM ဝင်သူဖြစ်ပါတယ်။
သူဟာ ပဲခူး၊ ရတဖ(၁)က CDM ပြုလုပ်ခဲ့တဲ့  ရဲတပ်ဖွဲ့ဝင်တစ်ဦးဖြစ်ပြီး NUG ပြည်သူ့ရဲတပ်ဖွဲ့ ဖွဲ့စည်းချိန် ပြည်သူ့ရဲတပ်ဖွဲ့ ၊လုံခြုံရေးနှင့်အကြမ်းဖက်နှိမ်နင်းရေးဌာနကြီး (SSTF)မှာလည်း ရဲအုပ်တာဝန်ထမ်းဆောင်နေသူလည်း ဖြစ်ပါတယ်။
အင်ကြင်းမြိုင်ကိုစစ်ကူသွားမယ့် စစ်ကြောင်းကိုတိုက်ခိုက်ခဲ့တာကြောင့် အဲဒီစစ်ကြောင်းဟာ နောက်ပြန်ဆုတ်သွားခဲ့ပြီး နယ်​မြေရှင်းလင်းစဉ် MA1(၂)လက်၊MA2(၂)လက်၊ ၆၀ မမ ကွန်မန်ဒိုစိန်ပြောင်း(၁)လက်တို့ သိမ်းဆည်းရမိခဲ့ပါတယ်။