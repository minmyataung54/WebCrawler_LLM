ရန်ကုန် – ၂၀၂၃ ဇွန် ၂၄ (မော်ကွန်း)
မြန်မာနဲ့ရုရှားတို့ ဦးဆောင်ကျင်းပဖို့ လုပ်နေတဲ့ အကြမ်းဖက်မှုတိုက်ဖျက်ရေး စစ်ရေးလေ့ကျင့်မှုဟာ ပြည်သူတွေအပေါ် အကြမ်းဖက်မှုတွေကျူးလွန်နေတဲ့ အာဏာသိမ်းစစ်တပ်ကို ကူညီလေ့ကျင့်ပေးတာဖြစ်လို့ ချက်ချင်းဖျက်သိမ်းဖို့ အာဆီယံကာကွယ်ရေးဝန်ကြီးများအစည်းအဝေး ADMM ကို လူ့အခွင့်အရေးစောင့်ကြည့်လေ့လာရေးအဖွဲ့တစ်ခုဖြစ်တဲ့ Justice For Myanmar က ဇွန် ၂၂ ရက်က တောင်းဆိုလိုက်ပါတယ်။
အာဆီယံဟာ မြန်မာနိုင်ငံက လူ့အခွင့်အရေးနဲ့ဒီမိုကရေစီအရေးကို ပံ့ပိုးကူညီရမယ့်တာဝန်ပျက်ကွက်ရုံမကဘဲ စီစဉ်ထားတဲ့စစ်ရေးလေ့ကျင့်မှုလို စစ်တပ်ရဲ့ရာဇဝတ်မှုဆိုင်ရာအပြုအမူတွေကို တက်တက်ကြွကြွကူညီအားပေးနေတယ်လို့ JFM က ထုတ်ပြန်ပါတယ်။
JFM ရဲ့ ပြောရေးဆိုခွင့်ရှိသူ မရတနာမောင်က “ ကမ္ဘာ့အသိုက်အဝန်းအနေနဲ့ အာဆီယံရဲ့ ဘုံသဘောတူညီချက်ငါးရပ်ဟာ မအောင်မြင် အလုပ်မဖြစ်ကြောင်း အထောက်အထားတွေ လိုအပ်နေသေးတယ်ဆိုရင် အာဆီယံရဲ့အကြမ်းဖက်မှုနှိမ်နင်းရေးမှာ ပြည်သူတွေကို နေ့စဉ်အကြမ်းဖက်နေတဲ့ မြန်မာစစ်အုပ်စုတပ်ဖွဲ့တွေကို လေ့ကျင့်သင်ကြားပေးနေတဲ့လုပ်ရပ်ဟာ လယ်ပြင်ဆင်သွားသလို လက်ဆုပ်လက်ကိုင်ငြင်းမရထင်ရှားတဲ့ သာဓကဖြစ်ကြောင်း ပြောလိုပါတယ်” လို့ ပြောပါတယ်။
အာဆီယံရဲ့အကူအညီနဲ့ စစ်တပ်ကိုလေ့ကျင့်ပေးတဲ့နေရာမှာ ကူညီပံ့ပိုးမှုတွေက စစ်ကောင်စီတပ်တွေ လက်ရှိကျူးလွန်နေတဲ့ စစ်ရာဇဝတ်မှုနဲ့ လူသားမျိုးနွယ်အပေါ် ကျူးလွန်တဲ့ ရာဇဝတ်မှုတွေကို ပိုမိုရှုပ်ထွေးသွားစေမှာဖြစ်တယ်လို့ JFM ရဲ့ ထုတ်ပြန်ချက်မှာ ဆိုထားပါတယ်။
အကြမ်းဖက်မှုတိုက်ဖျက်ရေး အစည်းအဝေးကို မြန်မာစစ်တပ်နဲ့ ရုရှားအစိုးရတို့က အခုနှစ် ဩဂုတ်လအတွင်း မြန်မာနိုင်ငံမှာ စားပွဲဝိုင်းဆွေးနွေးလေ့ကျင့်မှုပြုလုပ်မှာဖြစ်ပြီး စက်တင်ဘာလထဲမှာ ရုရှားနိုင်ငံမှာ လက်တွေ့စစ်ရေးလေ့ကျင့်ခန်းတွေပါဝင်မှာဖြစ်တယ်လို့ JFM က ထုတ်ပြန်ပါတယ်။
မြန်မာနဲ့ရုရှားဦးဆောင်တဲ့ ADMM Plus အကြမ်းဖက်မှု တန်ပြန်တိုက်ဖျက်ရေးဆိုင်ရာ ကျွမ်းကျင်လုပ်ငန်းအဖွဲ့ အခုလ ၆ ရက်နဲ့ ၇ရက်က ရုရှားနိုင်ငံ ခါဘရော့ဇ် Khabarovsk မှာ စစ်ရေးလေ့ကျင့်မှုအတွက် အဆုံးသတ်ပြင်ဆင်ရေးအစည်းအဝေးပြုလုပ်ခဲ့ပြီး အဲဒီအစည်းအဝေးကို အာဆီယံအဖွဲ့ဝင်တွေနဲတရုတ်၊အိန္ဒိယတို့ ပါဝင်တက်ရောက်ခဲ့တယ်လို့ စစ်ကောင်စီရဲ့သတင်းမှန်ပြန်ကြားရေးအဖွဲ့က ဇွန် ၉ ရက်က သတင်းထုတ်ပြန်ထားပါတယ်။
အဲဒီအစည်းအဝေးကို အမေရိကန်၊ ဩစတြေးလျ၊ ဂျပန်၊ တောင်ကိုရီးယားနဲ့ နယူးဇီလန်နိုင်ငံတွေက အစည်းအဝေးကို သပိတ်မှောက်ခဲ့တယ်လို့ JFM ရဲ့ ထုတ်ပြန်ချက်မှာ ဆိုထားပါတယ်။
JFM ရဲ့ ထုတ်ပြန်ချက်အရ မြန်မာစစ်တပ်ဟာ အာဏာသိမ်ခဲ့တဲ့ ၂၀၂၁ ဖေဖော်ဝါရီ ၁ ရက်ကစပြီး လူပေါင်း ၃,၆၀၀ ကျော်ကို သတ်ဖြတ်ခဲ့တာ၊ လူပေါင်း ၂၃,၀၀၀ ကျော်ကို မရားဖမ်းဆီးတာ၊ အဆင်ခြင်မဲ့ ပစ်မှတ်ထားလေကြောင်းတိုက်ခိုက်တာ၊ ပစ်ခတ်တာ၊ ညှင်းပမ်းနှိပ်စက်တာ၊ လိင်ပိုင်းဆိုင်ရာအကြမ်းဖက်တာတွေအပြင် အနည်းဆုံး လူပေါင်း ၁ ဒဿမ ၅ သန်းကျော်ကို အတင်းအဓ္ဓမရွှေ့ပြောင်းစေခဲ့တယ်လို့ ဆိုထားပါတယ်။