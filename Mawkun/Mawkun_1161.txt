မနေ့ညနေပိုင်းက လှုပ်ခဲ့တဲ့ငလျင်ကြောင့် မအူပင်မြို့မှာ နှစ်ဦးသေခဲ့ရသလို တက္ကသိုလ်အဆောက်အအုံတချို့ပျက်စီးခဲ့ပြီးနောက် ကျင်းပဖို့ရှိတဲ့ ဘွဲ့နှင်းသဘင်အခမ်းအနားနဲ့နေ့သင်တန်း ပြန်ဖြေစာမေးပွဲတွေကို ရွှေ့ဆိုင်းလိုက်ရတယ်လို့ အဆိုပါ တက္ကသိုလ်ရဲ့ ကျောင်းသားရေးရာဌာနက တာဝန်ရှိသူတစ်ဦးက မော်ကွန်းကိုပြောပါတယ်။
မအူပင်တက္ကသိုလ် အဝေးသင်ဌာနရဲ့ဘွဲ့နှင်းသဘင်အခမ်းအနားကို လာမယ့် ဇွန်လ ၉ ရက် ကနေ ၁၁ ရက်ထိ သုံးရက်ကြာ ကျင်းပဖို့စီစဉ်ထားတာလို့ သူကပြောပါတယ်။
” ဘွဲ့နှင်းသဘင်အဆောင်က နံရံတွေပြိုကျတယ်။ တချို့နေရာတွေမှာ နံရံကဟက်တက်ကြီး ကွဲအက်သွားတယ်။ ကျောင်းဝန်ထမ်းအိမ်ရာလည်း နည်းနည်းပျက်စီးတာရှိတယ်။ ဘွဲ့နှင်းသဘင် ပေးမယ့် အခမ်းအနားကတော့ ယာယီရွှေ့ဆိုင်းထားလိုက်ရတာပေါ့။ တက္ကသိုလ်ပေ့ရှ် ကလည်း ကြေညာထားတယ်။ ပြန်ကျင်းပမယ့်ရက်ကို ထပ်ထုတ်ပြန်ပေးမယ်” လို့ သူက ပြောပါတယ်။
ဒါအပြင် ဇွန် ၈ ရက်ကနေ ၁၅ ရက်ထိ ကျင်းပဖို့ စီစဉ်ထားတဲ့ ၂၀၂၂-၂၃ ပညာသင်နှစ် ပထမနှစ် စာမေးပွဲမှာ ကျရှုံးခဲ့တဲ့ ဘာသာရပ်တွေကို ပြန်လည်ဖြေဆိုရမယ့် နောက်ဆက်တွဲစာမေးပွဲကိုလည်း ရွှေ့ဆိုင်းထားကာ ပြန်ကျင်းပမယ့် ရက်ကို ထုတ်ပြန် ပေးသွားမယ်လို့ မအူပင်တက္ကသိုလ်က သတင်းထုတ်ပြန်ထားပါတယ်။
မနေ့ကညနေ ၄ နာရီ ၂၃ မိနစ်မှာ ဧရာဝတီတိုင်း၊ ‌ညောင်တုန်းမြို့နယ်ထဲက အလယ်ချောင်းနဲ့ချောင်းကြီးကျေးရွာတွေအနီးကို ဗဟိုပြုပြီး အင်အားရစ်ချက်စတာစကေး ၄ ဒသမ ၈ ရှိတဲ့ မြေငလျင် လှုပ်ခတ်ခဲ့တာကြောင့် အဲဒီမြို့က ဘာသာရေး အဆောက်အအုံတချို့ပျက်စီးခဲ့ပြီး သီလရှင်တစ်ပါးနဲ့ ယောဂီအမျိုးသမီးတစ်ဦးတို့ သေဆုံးခဲ့တယ်လို့ မအူပင်မြို့နယ် လူမှုကယ်ဆယ်ရေးအသင်းတွေက ပြောပါတယ်။
မအူပင်မြို့ ၊ အမှတ် ၃ ရပ်ကွက်က ရွှေဘုန်းမြင့်စေတီတော် ထီးတော်ပျက်စီးခဲ့ပြီး ဘုရားအနီးက မိုးကုတ်ဝိပဿနာ တရားစခန်းအတွင်းမှာရှိနေတဲ့ သီလရှင် ဒေါ်ဝိမလနဲ့ ယောဂီဒေါ်ရီရီတင့်တို့ဟာ အဆောက်အအုံ အမိုးပြိုကျရာက ပိမိပြီး သေဆုံးခဲ့တယ်လို့ မအူပင်ခရိုင် ပြန်/ဆက်က သတင်းဖော်ပြထားပါတယ်။
ဒီငလျင်ကြောင့် ဧရာဝတီတိုင်းက ညောင်တုန်း၊ ဖျာပုံ၊ ကျိုက်လတ် စတဲ့မြို့နယ်တွေကလည်း ငလျင်လှုပ်ခတ်မှုကို သိသိသာသာ ခံစားခဲ့ရတယ်လို့ ဒေသခံတွေကပြောပါတယ်။
“ငလျင်က လှုပ်တဲ့အချိန်က နည်းနည်းကြာတယ်။ မနစ်ပိုင်းလောက် ကြာမယ် ထင်တယ်။ ပြင်းလည်းပြင်းတယ်။ တော်တော်ကို သိသိသာသာ ခံစားလိုက်ရတယ်။ ကျွန်တော်တို့ဘက်မှာတော့ ထိခိုက်မှုရှိတာမကြားဘူး။ မအူပင်မှာပဲ ထိခိုက်တာတွေရှိတယ်” လို့ ဖျာပုံမြို့နယ်က ဒေသခံတစ်ဦးက ပြောပါတယ်။
#Dailynews