ဝက်လက် – ၂၀၂၃ ဩဂုတ် ၂၇ (မော်ကွန်း)
စစ်ကိုင်းတိုင်း၊ ဝက်လက်မြို့နယ်၊ ကျီးကန်မြောက်ရွာနဲ့ လှတောရွာကြားမှာ ဒီနေ့မနက် ၈း၀၀ နာရီ ဝန်းကျင် အာဏာသိမ်းစစ်တပ်၊စစ်ကြောင်းထွက်သွားပြီးနောက် လည်လှီးအသတ်ခံထားရတဲ့ အမျိုးသမီးတစ်ဦးနဲ့ အမျိုးသားသုံးဦးကို တွေ့ခဲ့ရတယ်လို့ Wetlet Informational Network အဖွဲ့ဆီကသိရပါတယ်။
ကျီးကန်မြောက်ရွာကို အာဏာသိမ်းစစ်တပ်က မနေ့မနက် ၄း၀၀ နာရီခန့်က ဝင်ရောက်လာပြီးနောက် အမျိုးသမီးတစ်ဦး၊ အမျိုးသားသုံးဦးကို ဖမ်းဆီးသွားခဲ့တာလို့ ​ဒေသခံတွေကပြောပါတယ်။
” သူတို့ကမရှောင်တိမ်းတာ၊ ဆင်းရဲရှာတော့၊ စားစရာသောက်စရာမရှိတော့ မရှောင်ဘဲ ဘုန်းကြီးကျောင်းမှာနေတာကိုမိသွားတာ”လို့ ဒေသခံတစ်ဦးကပြောပါတယ်။
အသတ်ခံထားရတဲ့ အသက် ၂၀ အရွယ် အမျိုးသမီးဆိုရင် မုဒိန်းကျင့်ခံထားရတဲ့ပုံစံတွေ့ရတယ်လို့ အလောင်းမြင်တွေ့ခဲ့ရတဲ့ Wetlet Informational Network အဖွဲ့တာဝန်ရှိသူ ကပြောပါတယ်။
“အမျိုးသမီးကို သူတို့က မုဒိန်းကျင့်သွားတယ်၊ နောက်ပြီး အမျိုးသမီးအင်္ဂါမှာ Royal-D ဘူး ထည့်ထားတယ်၊ နောက်ပြီးလေးယောက်လုံးကိုသတ်သွားတာက ပစ်သတ်သွားတာမဟုတ်ဘူး၊ လည်ပင်းကိုဓားနဲ့တေ့ပြီး လှီးသတ်သွားတာ”လို့ Wetlet Informational Network အဖွဲ့တာဝန်ရှိသူ ကပြောပါတယ်။
နိုင်ငံရေးအကျဉ်းသားများကူညီစောင့်ရှောက်ရေးအသင်း (AAPP) ရဲ့ ‌မနေ့ကနောက်ဆုံးထုတ်ပြန်ချက်အရ နွေဦးတော်လှန်ရေးမှာ အာဏာသိမ်းစစ်တပ်လက်ချက်နဲ့ သေဆုံးရသူ အနည်းဆုံး ၄,၀၀၀ ရှိလာပြီး အဲဒီအထဲမှာ အမျိုးသမီး ၆၀၀ ကျော်ပါဝင်ပါတယ်။
ကျီးကန်မြောက်ရွာကိုဝင်လာတဲ့အာဏာသိမ်းစစ်တပ်စစ်သားတွေက ပြည်သူတစ်ဦးရဲ့ကားထဲက
သိန်း ၅၀၀ ကျော်နဲ့ အခြားပြည်သူတစ်ဦးရဲ့ဆွဲကြိုးကိုလည်း ဖြုတ်ယူသွားခဲ့တယ်လို့ သူကပြောပါတယ်။
အာဏာသိမ်းစစ်တပ်ဟာ ကျီးကန်မြောက်ရွာထဲကနေ ဒီနေ့မနက်အစောပိုင်းမှာ ပင်းဇင်းရွာထဲကိုလက်နက်ကြီးလက်နက်ငယ်တွေနဲ့ပစ်ခတ်ခဲ့ပြီးနောက် ဝက်လက်မြို့ပေါ်ကို ပြန်ဝင်သွားခဲ့ပါတယ်။