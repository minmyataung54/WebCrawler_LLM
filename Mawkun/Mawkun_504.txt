ကနီ-၂၀၂၄ မတ် ၁၅ (မော်ကွန်း)
စစ်ကိုင်းတိုင်း၊ ကနီမြို့ပေါ်ကို စစ်ကောင်စီတပ်တွေ ပြန်ထိန်းချုပ်ပြီးနောက်ပိုင်း ကနီမြို့အနီးက ရွာတွေကို မီးရှို့ဖျက်ဆီးနေတာကြောင့် ဒေသခံတစ်သောင်းကျော် ထွက်ပြေးတိမ်းရှောင်နေရတယ်လို့ ကနီဒေသခံတွေနဲ့ ကာကွယ်ရေးတပ်ဖွဲ့ဝင်တွေက ပြောပါတယ်။
ကနီမြို့ပေါ်မှာရှိတဲ့ စစ်ကောင်စီတပ်တွေကို အခုလ ၂ ရက်ကစလို့ ၁၃ ရက်နေ့အထိ တော်လှန်ရေးပူးပေါင်းတပ်တွေက တိုက်ခိုက်ခဲ့တာပါ။
မြို့ပေါ်တိုက်ပွဲအတွင်း စစ်ကောင်စီတပ်တွေက အထိနာလို့ လေကြောင်းကနေ အကြိမ် ၃၀ ကျော် တိုက်ခိုက်ခဲ့ပြီး စစ်ကောင်စီတပ်တွေက မြို့ပေါ်ကို ပြန်ထိန်းချုပ်ကာ အနီးကရွာတွေကို မီးရှို့ဖျက်ဆီးနေတာလို့ ကာကွယ်ရေးတပ်ဖွဲ့ဝင်တစ်ဦးက ပြောပါတယ်။
“မနေ့က မီးရှို့ခံရတာက ညောင်ပင်ဝန်၊ တဇယ်ချောင်၊ ရှမ်းမြောင်းရယ်။ ဒီနေ့မင်းကုန်းမှာစရှို့နေတာ၊ အားလုံးလေးရွာ။ ခွေးတွေရှိသေးတော့ ပျက်စီးဆုံးရှုံးမှုအတိအကျမသိရဘူး။ ဒါပေမယ့် ညောင်ပင်ဝန်ကတော့ အိမ်ခြေ ၁၅၀ လောက်ရှိတာမှာ ၁၅ အိမ်လောက်ပဲကျန်တော့တယ်။ ကျန်တဲ့ရွာတွေတော့ စစ်ကြောင်းတွေရှိနေသေးလို့ မသိရသေးဘူး” လို့ သူကပြောပါတယ်။
မီးရှို့ခံရတဲ့ ရွာလေးရွာဟာ ကနီမြို့နဲ့ ကပ်လျက်ရှိတဲ့ရွာတွေဖြစ်ပြီး စိုက်ပျိုးရေးနဲ့ ရေလုပ်ငန်းလုပ်ကိုင်ကြတဲ့ရွာတွေဖြစ်တယ်လို့ ဒေသခံတွေကပြောပါတယ်။
“မြို့ပေါ်တိုက်ပွဲဖြစ်ကတည်းက ဒီဘက်ကူးလာမှာစိုးလို့ ကြိုရှောင်ထားရတာ။ ပစ္စည်းတွေကလည်း တနိုင်တပိုင်ပဲယူခဲ့ရတာပေါ့။ အခုတော့ ရွာကို စစ်တပ်က မီးဝင်ရှို့နေတယ်။ ဖမ်းခံရတာမျိုးတွေတော့ မကြားရသေးဘူး။ စစ်ကြောင်းလည်းရှိနေသေးတော့ ဘယ်သူမှ မသွားရဲဘူးလေ” လို့ တဇယ်ချောင်ရွာခံတစ်ဦးက ပြောပါတယ်။
လက်ရှိအချိန်မှာတော့ ကနီတိုက်ပွဲစဖြစ်ကတည်းက ရှောင်နေကြရတဲ့ ရွာတွေအပါအဝင် ညောင်ပင်ဝန်၊ တဇယ်ချောင်၊ မင်းကုန်း၊ ပန်းဆိုင်း၊ ငါးဖျက်၊ သရက်တော၊ ဆင်ဆန်း၊ ကင်းတောင် စတဲ့ရွာတွေက ဒေသခံတွေအများအပြားထွက်ပြေးတိမ်းရှောင်နေရတယ်လို့ ဒေသခံတွေက ပြောကြပါတယ်။
မီးလောင်ပျက်စီးဆုံးရှုံးမှုတွေကို စောင့်ကြည့်လေ့လာနေတဲ့ သုတေသနအဖွဲ့တစ်ခုဖြစ်တဲ့ Data for Myanmar ရဲ့ စာရင်းတွေအရ စစ်တပ်အာဏာသိမ်းပြီးချိန်ကနေ ပြီးခဲ့တဲ့နှစ် ဒီဇင်ဘာလကုန်အထိ စစ်ကောင်စီတပ်တွေနဲ့ လက်အောက်ခံအဖွဲ့တွေရဲ့ မီးရှို့ဖျက်ဆီးမှုတွေကြောင့် နိုင်ငံအနှံ့မှာ မီးလောင်ပျက်စီးခဲ့တဲ့ အိမ်ခြေပေါင်း ရှစ်သောင်းနီးပါးအထိရှိနေပြီလို့ ဆိုပါတယ်။
ကနီမြို့နယ်နဲ့ထိစပ်နေတဲ့ ယင်းမာပင်၊ ပုလဲ၊ ဘုတလင်၊ ရေဦး၊ မင်းကင်း၊ ဒီပဲယင်းစတဲ့မြို့နယ်တွေမှာလည်း စစ်ကောင်စီတပ်တွေက မကြာခဏစစ်ကြောင်းထိုးမီးရှို့တာတွေကြောင့် ထွက်ပြေးတိမ်းရှောင်နေကြရတဲ့ ဒေသခံအများအပြားရှိနေပါတယ်။
မြန်မာနိုင်ငံမှာ စစ်တပ်အာဏာသိမ်းပြီးချိန်ကစလို့ ဖြစ်ပေါ်လာတဲ့ လက်နက်ကိုင်ပဋိပက္ခတွေကြောင့် ထွက်ပြေးတိမ်းရှောင်နေကြရတဲ့ စစ်ဘေးဒုက္ခသည်ဦးရေဟာ ၂ ဒသမ ၇ သန်းကျော်အထိရှိလာနေပြီလို့ ကုလသမဂ္ဂ လူသားချင်းစာနာမှုဆိုင်ရာ ညှိနှိုင်းရေးရုံး UNOCHAရဲ့စာရင်းတွေမှာ ဖော်ပြထားပါတယ်။
ပုံစာ-၁၂ရက်ကြာ မြို့ပေါ်တိုက်ပွဲပြင်းထန်ခဲ့တဲ့ ကနီမြို့။
ဓာတ်ပုံ-KLG
