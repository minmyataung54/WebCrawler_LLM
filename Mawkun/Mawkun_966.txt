တရုတ်ငွေ တစ်ယွမ်ကို မြန်မာငွေ ၄၂၇ကျပ်ကနေ သြဂုတ်လ ၁၅ရက်နေ့ ဒီနေ့မှာ တရုတ်ငွေ တစ်ယွမ်ကို မြန်မာငွေ ၅၂၀ ကျပ်အထိရုတ်တရက်တက်လာတယ်လို့ လောက်ကိုင်မြို့နေထိုင်သူတစ်ဦးကပြောပါတယ်။
” စျေးကရုတ်တရက်တက်လာတာ၊အရင်​ကတစ်ယွမ်ကို ၄၂၇၊ ၄၂၈ အဲ့လောက်မှာစျေးတန်းတန်းနေတာ၊ အခုရက်ပိုင်းကိုရုတ်တရက်ကြီးတက်လာတာ၊ အတက်ပဲရှိတယ်အကျမရှိဘူး၊ အခုဒီနေ့ ၅၂၀ ထိတက်လာတယ်”လို့ လောက်ကိုင်မြို့ဒေသခံတစ်ဦးကပြောပါတယ်။
တရုတ်ငွေစျေးရုတ်တရက်လာတာကြောင့် တရုတ်ပစ္စည်းတွေ မြန်မာပြည်ထဲကိုယူရောင်းရာမှာ အရှုံးပေါ်လာလို့ လုပ်ငန်းရပ်နားထားရတယ်လို့ Online Shop လုပ်ကိုင်သူတစ်ဦးကပြောပါတယ်။
” ယွမ်နဲ့ပေးရပြီး ကျပ်နဲ့ယူရတာ၊ ပစ္စည်းကို ရောင်းထားတာတစ်စျေး၊ ကိုယ်ရှင်းပေးရတဲ့အချိန်ကျစျေးတက်တော့ စျေးဝယ်နားထပ်ပိုတောင်းရမယ်ဆိုလည်း အဆင်မပြေဘူး၊ စျေးကလည်းအရမ်းတက်နေတော့ အရှုံးပေါ်နိုင်လို့ ရပ်ထားရတယ်”လို့ Online Shop လုပ်ကိုင်နေသူတစ်ဦးကပြောပါတယ်။
ယခုလို တရုတ်ငွေစျေးတက်လာပြီး မြန်မာငွေတန်ဖိုးကျလာတာကြောင့် တရုတ်ပစ္စည်းတွေဝယ်ယူရာမှာ စျေးပိုပေးရသလို ​မြန်မာကျပ်ငွေနဲ့ လစာရနေတဲ့အလုပ်သမားတွေအခက်ခဲရှိလာတယ်လို့ လောက်ကိုင်မြို့မှာအလုပ်လုပ်နေသူတစ်ဦးကပြောပါတယ်။
” ဒီမှာထမင်းတစ်ပွဲကို မြန်မာထမင်းဟင်းကို တရုတ်ငွေနဲ့ဆို တစ်ပွဲ ယွမ် ၃၀ ပေးရတယ်၊ မြန်မာငွေနဲ့ဆိုရင် တစ်သောင်းခွဲ ဖြစ်နေပြီလေ၊ စျေးကြီးတယ်၊ မြန်မာကျပ်ငွေတန်ဖိုးကသာကျနေတာ၊လစာ တစ်သိန်းရတဲ့သူက လစာမတိုးဘူး၊ ဝန်ထမ်းတွေနစ်နာတာပေါ့”လို့ လောင်ကိုင်မြို့မှာအလုပ်လုပ်နေသူတစ်ဦးကပြောပါတယ်။
တရုတ်ငွေစျေးက စစ်တပ်အာဏာမသိမ်းခင် တစ်ယွမ်ကို ​မြန်မာငွေ ကျပ် ၂၀၀ ဝန်းကျင်ရှိခဲ့ရာကနေ အာဏာသိမ်းပြီးနောက် နှစ်နှစ်ကျော်အတွင်း တစ်ယွမ်ကို ၅၂၀ကျပ်အထိ စျေးတက်လာခဲ့တာဖြစ်ပါတယ်။
ဒါအပြင် အမေရိကန်ဒေါ်လာနဲ့ ထိုင်းဘတ်ဈေးတွေလည်း မြင့်တက်လာပြီး မြန်မာ့ငွေတန်ဖိုးဟာ တရိပ်ရိပ်နဲ့ကျဆင်းလာတာဖြစ်ပါတယ်။
#Dailynews