စစ်ကိုင်းတိုင်း၊ ကန့်ဘလူမြို့နယ်၊ ထန်းကုန်းတိုက်နယ် ညောင်ဇင်ကြီးရွာကို အာဏာသိမ်းစစ်တပ်က မနေ့ညနေပိုင်းမှာ မီးရှို့ခဲ့ပြီး စိတ်ကျန်းမာရေးချို့တဲ့သူအမျိုးသားတစ်ဦး အဲဒီမီးထဲမှာ သေဆုံးခဲ့တယ်လို့ စစ်ရှောင်တွေကိုကူညီပေးနေသူ ကိုတက်တိုးက မော်ကွန်းကိုပြောပါတယ်။
နေအိမ်တွေကို မီးရှို့ခဲ့တဲ့ အာဏာသိမ်းစစ်တပ်စစ်ကြောင်းမှာ အင်အား ၁၅၀ ဝန်းကျင်ပါရှိပြီး ‌မီးလောင်နေတဲ့နေအိမ်ထဲမှာ သေဆုံးခဲ့တဲ့ စိတ်ကျန်းမာရေးချို့တဲ့သူဟာ အသက် ၂၀ အရွယ်ရှိတဲ့ အမျိုးသားတစ်ဦးဖြစ်ပါတယ်။
” သူကစိတ်မနှံ့တဲ့သူဆိုတော့ စစ်ကြောင်းလာတာကို သူ့အိမ်ထဲ ပြန်ဝင်သွားတာ၊ စစ်သားတွေက အိမ်တွေရှို့တော့ သူပါရှို့ခံလိုက်ရတာ၊ ဒီနေ့မနက်တော့အရိုးပြာရခဲ့ပြီ”လို့ ကိုတက်တိုးကပြောပါတယ်။
အာဏာသိမ်းစစ်တပ်မီးရှို့တာကြောင့်​ညောင်ဇင်ကြီးရွာက နေအိမ်အများပြား ပျက်စီးဆုံးရှုံးခဲ့ရပြီး နေအိမ်စာရင်းအတိအကျကိုမသိရသေးပါဘူး။
အာဏာသိမ်းစစ်တပ်ဟာ မတ် ၂၂ရက်မှာ ဆူးပုတ်ကုန်းရွာကိုဝင်ရောက်ခဲ့ပြီး ကျေးရွာဘုန်းကြီးကျောင်းကမပြေးနိုင်တဲ့ သက်ကြီးရွယ်အိုတွေဆီက ရွှေ၊ ငွေနဲ့ပိုက်ဆံတွေကို အတင်းအကျပ်ယူတဲ့အပြင် ရွာထဲကဆိုင်ကယ်နဲ့နွားအကောင်ရေ ၄၀ ဝန်းကျင်ကိုလည်း ယူသွားကြပါတယ်။
အာဏာသိမ်းစစ်တပ်ဟာ ဆူးပုတ်ကုန်းရွာကတဆင့် ညောင်ဇင်လေးရွာကိုဝင်ရောက်ပြီးနောက် ပျူစောထီးတွေနဲ့ပူးပေါင်းကာ ညောင်ဇင်ကြီးရွာကိုဝင်ရောက်မီးရှို့ခဲ့တာပါ။
အာဏာသိမ်းစစ်တပ်စစ်ကြောင်းဝင်ရောက်လာတာ​ကြောင့် ဆူးပုတ်ကုန်း၊ ဗိုလ်ကုန်း၊ ဗိုလ်တဲကုန်း၊ မကုန်း၊ ညောင်ဇင်ကြီး၊ ပေလည်နှင့် သရက်ခေါင်းရွာမှ အပြစ်မဲ့ပြည်သူ တစ်သောင်းခန့် အိုးအိမ်စွန့်ခွါပြီး ဘေးလွတ်ရာ ထွက်ပြေးတိမ်းရှောင်နေရတယ်လို့ စစ်ရှောင်ကူညီနေသူတွေကဆိုပါတယ်။
#Dailynews