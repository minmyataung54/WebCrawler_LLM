ရန်ကုန် – ၂၀၂၄ မေ ၆ (မော်ကွန်း)
ရန်ကုန်တိုင်းက မြို့နယ်တချို့မှာ စစ်မှုထမ်းသင်တန်း ဒုတိယအသုတ်အတွက် အသက် ၂၄ နှစ်ကနေ ၃၀ ကြား လူငယ်တွေရဲ့စာရင်းတွေကို အဓိကထားပြီးကောက်ယူနေတယ်လို့ ၎င်းမြို့နယ်တွေမှာ နေထိုင်သူတချို့နဲ့ ရပ်ကျေးအုပ်ချုပ်ရေးအဖွဲ့နဲ့ နီးစပ်သူတချို့က ပြောပါတယ်။
စစ်ကောင်စီရဲ့ ရပ်ကျေးအုပ်ချုပ်ရေးအဖွဲ့ဝင်တွေဟာ ဒဂုံတောင်၊ ဒဂုံဆိပ်ကမ်း၊ အရှေ့ဒဂုံနဲံ မြောက်ဥက္ကလာပမြို့နယ်တွေမှာ အခုရက်ပိုင်းအတွင်း စာရင်းကောက်ယူမှုတွေ လုပ်နေတယ်လို့ အဲဒီ မြို့နယ်တွေမှာ နေထိုင်သူတချို့က ပြောပါတယ်။
တောင်ဒဂုံမြို့နယ်မှာတော့ မနေ့ကစပြီး ရပ်ကွက်အပိုင်းအလိုက် ရာအိမ်မှူးတွေက တစ်အိမ်တက်ဆင်းလာရောက်ကာ အသက် ၂၄ နှစ်ကနေ ၃၀ ကြား လူငယ်စာရင်းကို ကောက်ယူသွားတယ်လို့ တောင်ဒဂုံ ၅၄ ရပ်ကွက်မှာ နေထိုင်သူတစ်ဦးက ပြောပါတယ်။
“အရင်တစ်ခေါက်မဲပေါက်ပြီးသားလူတွေတော့ မကောက်တော့ဘူး၊ အခုက အရင်ကမပါတဲ့သူတွေလည်း ထပ်ကောက်သွားတယ်” လို့ ၎င်းက ပြောပါတယ်။
တစ်နိုင်ငံလုံးမှာ စစ်အာဏာသိမ်းမှုကို တော်လှန်တိုက်ခိုက်နေတဲ့ တိုက်ပွဲတွေကြောင့် စစ်အင်အားပြုန်းတီးနေတဲ့ စစ်ကောင်စီဟာ ပြီးခဲ့တဲ့လ ၈ ရက်မှာ စစ်မှုထမ်းသင်တန်း အပတ်စဉ် (၁) သင်တန်းတွေ စတင်ဖွင့်လှစ်ခဲ့ပါတယ်။
လက်ရှိမှာတော့ ပထမအသုတ်သင်တန်းတွေ မဆင်းသေးခင်မှာပဲ နောက်ထပ် ဒုတိယအသုတ်သင်တန်းအတွက် စာရင်းကောက်တာတွေ စတင်လုပ်ဆောင်နေပြီဖြစ်တယ်လို့ ရပ်ကျေးအုပ်ချုပ်ရေးအဖွဲ့ဝင်တချို့က ပြောပါတယ်။
ဒဂုံမြို့သစ်(အရှေ့ပိုင်း) မြို့နယ်က ရပ်ကျေးအုပ်ချုပ်ရေးအဖွဲ့ဝင်တစ်ဦးကတော့ လက်ရှိမှာ ပထမအသုတ် ခေါ်ယူမှုနဲ့ ဒုတိယအသုတ် ခေါ်ယူမှုက ကွဲလွဲမှုတွေ ရှိနိုင်တယ်လို့ ပြောပါတယ်။
“အခုက စာရင်းတော့ စကောက်နေကြပြီ။ အရင် အပတ်စဉ် ၁ တုန်းကတော့ မဲဖောက်တဲ့ စနစ်နဲ့ သွားခဲ့တာ။ အခုကတော့ စာရင်းကောက်ပြီး အဲဒီစာရင်းကိုကြည့်ပြီး တိုက်ရိုက်ဆင့်ခေါ်တဲ့ ပုံစံလုပ်မယ်လို့ ကြားထားတယ်” လို့ အဆိုပါ ရပ်ကျေးအုပ်ချုပ်ရေး အဖွဲ့ဝင်က ပြောပါတယ်။
အခုလို စာရင်းကောက်ယူမှုတွေဟာ မြို့နယ်အားလုံးမှာ တစ်ပြိုင်နက်လုပ်ဆောင်နေတာမဟုတ်ဘဲ တချို့မြို့နယ်တွေမှာတော့ လက်ရှိအချိန်ထိ ကောက်ယူတာမရှိသေးဘူးလို့ ပြောပါတယ်။
ရန်ကုန်တိုင်း တောင်ဥက္ကလာပမြို့နယ်မှာ နေထိုင်သူတစ်ဦးကတော့ “ကျွန်တော်တို့ဘက်ကတော့ အခုထိ မကောက်သေးဘူး ဘာမှတော့ မကြားသေးဘူး။ ပထမသင်တန်းပြီးမှပဲ ခေါ်မယ်လို့လည်း ကြားတယ်” လို့ ပြောပါတယ်။
စစ်ကောင်စီဟာ အရင် စစ်အာဏာရှင်ဟောင်း ဗိုလ်ချုပ်မှူးကြီးသန်းရွှေလက်ထက်က ရေးဆွဲခဲ့တဲ့ စစ်မှုထမ်းဥပဒေကို ယခုနှစ် ဖေဖော်ဝါရီလ ၁၀ ရက်မှာ စတင်အသက်သွင်းခဲ့တာပါ။
စစ်တပ်က အာဏာသိမ်းပြီးနောက်ပိုင်းမှာ ပြည်တွင်းမှာ အလုပ်အကိုင်အခွင့်အလမ်းရှားပါးတာ၊ လုပ်ခလစာနည်းပါးတာတွေကြောင့် လူငယ်တွေနဲ့ လူလတ်ပိုင်းတွေအများအပြား ပြည်ပကိုထွက်ခွာကြတဲ့အပြင် အခုလို စစ်မှုထမ်းဥပဒေကြောင့် လူငယ်တွေဟာ ပြည်ပကို ထွက်ခွာဖို့ ပိုပြီးကြိုးပမ်းလာကြပါတယ်။
တချို့လူငယ်တွေဟာလည်း မိမိတို့ဒေသမှာ စစ်မှုထမ်းစာရင်းမပါချင်တာကြောင့် နေရပ်ကနေ တိမ်းရှောင်နေတာတွေလည်း အများအပြားရှိလာပါတယ်။
အခုလို စစ်မှုထမ်းဥပဒေကို တိမ်းရှောင်ဖို့ ပြည်ပထွက်ခွာသူတွေ များလာတဲ့ ကာလမှာပဲ စစ်ကောင်စီဟာ အမျိုးသားတွေကို ပြည်ပထွက် အလုပ်လုပ်ခွင့်ကို ရက်အကန့်အသတ်မရှိ ယာယီပိတ်ထားတယ်လို့ စစ်ကောင်စီ အလုပ်သမားဝန်ကြီးဌာနက ပြီးခဲ့တဲ့ ရက်ပိုင်းမှာ သတင်းမီဒီယာတွေကို ပြောကြားထားပါတယ်။
အလုပ်အကိုင်နဲ့ သွားရောက်မယ့် နိုင်ငံကူးလက်မှတ် (PJ) အမျိုးအစား ကိုင်ဆောင်ထားတဲ့ အမျိုးသားတွေကို ယခုလ ၁ ရက်ကစပြီး ပြည်ပထွက်ခွာ အလုပ်လုပ်ခွင့်ကို ယာယီပိတ်ထားလိုက်တာပါ။
လက်ရှိပြဋ္ဌာန်းထားတဲ့ စစ်မှုထမ်းဥပဒေအရ အမျိုးသားဆိုရင် အသက် ၁၈ နှစ်ကနေ ၃၅ အတွင်းနဲ့ အမျိုးသမီးတွေဆိုရင်တော့ အသက် ၁၈ နှစ်ကနေ ၂၇ နှစ်အတွင်း၊ အသက်မွေးဝမ်းကျောင်းပညာတတ်မြောက်တဲ့ အတတ်ပညာရှင်ဆိုရင်တော့ အသက် ၁၈ နှစ်ကနေ ၄၅ နှစ်ထိ စစ်မှုထမ်းဖို့ အကျုံးဝင်နေတာပါ။
ပုံစာ – စစ်မှုထမ်းသင်တန်း အပတ်စဉ် (၁) မြင်ကွင်း
ဓာတ်ပုံ – စစ်ကောင်စီသတင်းနှင့် ပြန်ကြားရေးဌာန
