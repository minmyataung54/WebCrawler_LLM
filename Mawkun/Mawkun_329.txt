မိုးကုတ် – ၂၀၂၄ ဇွန် ၂၆ (မော်ကွန်း)
မန္တလေးတိုင်း၊ မိုးကုတ်မြို့အနောက်ပိုင်းဒေါ်နန်းကြည်တောင်မှာ ဒီနေ့ မနက် အစောပိုင်း ၆: ၀၀ နာရီဝန်းကျင်ကစတင် တိုက်ပွဲပြန်ဖြစ်နေပြီး စစ်တပ်က မနက် ၉:၃၀ ဝန်းကျင်မှာ ဂျက်ဖိုက်တာနဲ့ ဗုံးကြဲခဲ့တယ်လို့ဒေသခံတွေဆီကသိရပါတယ်။
” မနေ့က ၆း၀၀နာရီလောက်ထိပဲ ပစ်သံကြားရတာ၊ တစ်ညလုံးမ​ကြားရဘူး၊ ခုမနက် ၆း၀၀ နာရီမှ ပြန်ကြားရတာ၊ မိုးကလည်းအရမ်းရွာနေတယ်၊ TNLA ရှိမယ်ထင်တဲ့နေရာကို လာကြဲတာထင်တယ်”လို့ မိုးကုတ်မြို့၊ ကျပ်ပြင်မှာနေထိုင်သူတစ်ဦးကပြောပါတယ်။
​ဒေါ်နန်းကြည်တောင်နဲ့အနီးတစ်ဝိုက်မှာ မနေ့ကစတင်ပြီး အာဏာသိမ်းစစ်တပ်နဲ့ တအာင်းအမျိုးသားလွတ်မြောက်ရေးတပ်မတော် (TNLA )ပူးပေါင်းတပ်တွေ တိုက်ပွဲပြင်းထန်နေကာ TNLA ဘက်ကတော့ ၁၀၂၇ စစ်ဆင်ရေးဆက်တွဲအဖြစ် ရှမ်းပြည်မြောက်ပိုင်း နောင်ချို၊ သီပေါ၊ ကျောက်မဲနဲ့ မန္တလေးတိုင်း၊ မိုးကုတ်မြို့တွေမှာ တိုက်ပွဲတွေဖြစ်ပွားခဲ့တယ်လို့ မနေ့က သတင်းထုတ်ပြန်ပါတယ်။
အာဏာသိမ်းစစ်တပ်က ဒေါ်နန်းကြည်တောင်အနီးကို ဒီနေ့မနက် ၉း၃၀ ဝန်းကျင်က ဂျက်ဖိုက်တာနဲ့ဗုံးတစ်လုံးကြဲချရာမှာ တရုတ်သင်္ချိုင်းထဲကျရောက်ပေါက်ကွဲပြီးလူအထိခိုက်ကိုမသိရသေးပါဘူး။
မိုးကုတ်မြို့နယ် ရွာသာယာရွာ၊ ပန်သပြေကျေးရွာ၊ ဖြူရောင်ရွာ၊ အမှိုက်ပုံးနေရာ(ဂွေ့ကြီးကျေးရွာအနီး)၊ ဒေါ်နန်းကြည်တောင်နဲ့ ၆ မိုင် (မိုးကုတ်နှင့် ပိန်းပြစ်ရွာကြား) မှာ မနေ့က  အာဏာသိမ်းစစ်တပ်နဲ့ PSLF/TNLA တို့ တိုက်ပွဲဖြစ်ပွားခဲ့ပြီး  ဂျက်ဖိုက်တာနဲ့  (၅) ကြိမ် လာရောက်ပစ်ခတ်တိုက်ခိုက်ခဲ့တယ်လို့ TNLA ကသတင်းထုတ်ပြန်ထားပါတယ်။
ရက္ခိုင်ပြည်တောင်ပိုင်းမှာရှိတဲ့ အမ်းနဲ့ သံတွဲမြို့က စစ်စခန်းတွေကို ရက္ခိုင့်တပ်တော်(AA)က ဝင်ရောက်တိုက်ခိုက်မှုကို အာဏာသိမ်းစစ်တပ်ဘက်က လေကြောင်းကနေ အကြိမ်ရေများစွာ ပြန်လည်ပစ်ခတ်တိုက်ခိုက်နေချိန် AA ရဲ့ မဟာမိတ်ဖြစ်တဲ့ TNLA ဟာ စစ်တပ်နဲ့အပစ်ရပ်ထားရာကနေ ပါဝင်လာတာဖြစ်ပါတယ်။
ပုံစာ – ၂၀၂၄ မေလပိုင်းက တွေ့ရသည့် TNLA စစ်သင်တန်းသားများ
ဓါတ်ပုံ – TNLA
