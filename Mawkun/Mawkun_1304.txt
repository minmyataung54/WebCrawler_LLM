ထီးချိုင့် – ၂၀၂၃ ဧပြီ ၂၄ (မော်ကွန်း)
စစ်ကိုင်းတိုင်း၊ထီးချိုင့်မြို့နယ်တောမအုပ်စု၊ ဖုန်ကုန်းရွာကို ဒီနေ့မွန်းလွဲပိုင်းမှာ အာဏာသိမ်းစစ်တပ်စစ်ကြောင်းကမီးရှို့ပြီးနောက် လေကြောင်းကနေ ဂျက်ဖိုက်တာနဲ့ ဗုံးကျဲခဲ့တယ်လို့ ဒေသခံတွေဆီကသိရပါတယ်။
ထီးချိုင့်မြို့နယ်၊ ညောင်ပင်သာရွာကို အာဏာသိမ်းစစ်တပ်စစ်ကြောင်းက​ မနေ့က ညောင်ပင်သာရွာကို ထပ်မံမီးရှို့ခဲ့တယ်လို့ ဒေသခံတစ်ဦးကပြောပါတယ်။
“ဟိုတစ်ခါရှို့တဲ့ ညောင်ပင်သာရွာကိုထပ်ရှို့တာ၊ ရှို့ပြီးပြန်အထွက်မှာ ပ.က.ဖတွေ တပ်ရင်းတွေနဲ့တိုက်ပွဲဖြစ်တာ၊ ဒီနေ့တော့ မြစ်ကြီးနားကနေဂျက်ဖိုက်တာနဲ့လာပစ်သွားတယ်” လို့ ဒေသခံတစ်ဦးကပြောပါတယ်။
မြစ်ကြီးနားမြို့ကနေ တက်လာတဲ့ဂျက်ဖိုက်တာနဲ့ ထီးချိုင့်မြို့နယ်ထဲက တောမရွာနဲ့ မရသိမ်ရွာတွေကို ဒီနေ့ မနက် ၉:၀၀ မှာနှစ်ကြိမ်၊ မနက် ၁၀:၀၀ ကျော်မှာ နှစ်ကြိမ်၊ နေ့ခင်းပိုင်းမှာနှစ်ကြိမ် လာရောက်ဗုံးကျဲခဲ့တယ်လို့ ဒေသခံကပြောပါတယ်။
အာဏာသိမ်းစစ်တပ်က ညောင်ပင်သာရွာကို မတ်လ ၃၀ ရက်နေ့မှာ တစ်​ကြိမ်မီးရှို့ခဲ့ပြီး မနေ့က နေအိမ်လေးလုံးကိုထပ်မံမီးရှို့ခဲ့တယ်လို့ ဒေသခံကပြောပါတယ်။
အာဏာသိမ်းစစ်တပ်နဲ့ လက်အောက်ခံအဖွဲ့အစည်းတွေမီးရှို့ဖျက်ဆီးမှုကြောင့် ၂၀၂၃ ၊ ဖေဖော်ဝါရီ ၂၈ရက်အထိ စစ်ကိုင်းတိုင်းအတွင်းက နေအိမ် ၄၇,၇၇၈ လုံး မီးလောင်ပျက်စီးခဲ့တယ်လို့ Data For Myanmar က ထုတ်ပြန်ထားပါတယ်။
#Dailynews